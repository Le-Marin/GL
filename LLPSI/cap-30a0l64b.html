<!DOCTYPE html>
<html lang="ru">
<head>
  <meta charset="utf-8">
  <meta name="viewport" content="width=device-width, initial-scale=1.0">
  <title>CAPITVLVM XXX</title>
  <link rel="icon" href="#">
  <link rel="stylesheet" href="style.css?v=1c">
</head>
<body>
  <main id="root" class="container">
    <h1 class="heading">XXX<div id="audio" class="audio"></div></h1>
    <div class="text">
      <div class="pic image" style="--img: url(img/convivium.jpg);"></div>
      <div><br></div>
      <div style="text-align: center;"><b>CONVIVIVM</b></div>
      <div><br></div>
      <div style="text-align: center;">I</div>
      <div><br></div>
      <div><span style="white-space:pre">	</span>Ex agrīs reversus Iūlius continuō balneum petit atque prīmum aquā calidā, tum frīgidā lavātur. Dum ille post balneum vestem novam induit, Cornēlius et Orontēs, amīcī et hospitēs eius, cum uxōribus Fabiā et Paulā adveniunt. (Hospitēs sunt amīcī quōrum alter alterum semper bene recipit domum suam, etiam sī inexpectātus venit.)</div>
      <div><span style="white-space:pre">	</span>Hodiē autem hospitēs Iūliī exspectātī veniunt, nam Iūlius eōs vocāvit ad cēnam. (Cēna est cibus quem Rōmānī circiter hōrā nōnā vel decimā sūmunt.)</div>
      <div><span style="white-space:pre">	</span>Aemilia ātrium intrāns hospitēs salūtat et marītum suum tardum excūsat: “Iūlius tardē ex agrīs revertit hodiē, quod nimis diū ambulāvit. Ergō nōndum exiit ē balneō. Sed brevī lautus erit.”</div>
      <div><span style="white-space:pre">	</span>Tum Iūlius lautus et novā veste indūtus intrat et amīcōs salvēre iubet: “Salvēte, amīcī! Gaudeō vōs omnēs iam adesse. Quam ob rem tam rārō tē videō, mī Cornēlī?”</div>
      <div><span style="white-space:pre">	</span>Cornēlius: “Nōnnumquam tē vīsere voluī, nec prius urbem relinquere potuī prae multīs et magnīs negōtiīs meīs. Nunc dēmum, postquam herī ad vīllam Tūsculānam rediī, paulum requiēscere possum et amīcōs vīsere. Post tanta negōtia magis quam umquam ōtiō fruor.”</div>
      <div><span style="white-space:pre">	</span>Iūlius: “Tūne quoque Rōmā venīs, Orontēs?”</div>
      <div><span style="white-space:pre">	</span>Orontēs: “Nūper longum iter fēcī in Graeciam. Īdibus Maiīs dēmum ex itinere Rōmam revertī, unde hodiē veniō.”</div>
      <div><span style="white-space:pre">	</span>Iūlius: “Ergō vōs mihi aliquid dē rēbus urbānīs novissimīs nūntiābitis.”</div>
      <div><span style="white-space:pre">	</span>Cornēlius: “Et tū nōs docēbis dē rēbus rūsticīs, ut agricola studiōsus et dīligēns.”</div>
      <div><span style="white-space:pre">	</span>Iūlius frontem contrahit et “Agricola,” inquit, “ipse nōn sum, sed multīs agricolīs praesum ac dīligenter cūrō ut colōnī agrōs meōs bene colant.”</div>
      <div><span style="white-space:pre">	</span>Orontēs, quī vītā rūsticā nōn fruitur, “Prūdentur facis,” inquit, “quod agrōs ipse nōn colis. Sī necesse est in agrīs labōrāre, vīta rūstica nōn iūcunda, sed molesta est. Ego numquam īnstrūmentō rūsticō ūsus sum.”</div>
      <div><br></div>
      <div style="text-align: center;">II</div>
      <div><br></div>
      <div><span style="white-space:pre">	</span>Iūlius: “Dē rēbus rūsticīs et urbānīs colloquēmur inter cēnam. Prīmum omnium cēnābimus. Sex hōrae iam sunt cum cibum nōn sūmpsī. Venter mihi contrahitur propter famem.”</div>
      <div><span style="white-space:pre">	</span>Cornēlius: “Sex hōrae nihil est. Homō sex diēs cibō carēre potest nec tamen fame moritur.”</div>
      <div><span style="white-space:pre">	</span>Iūlius: “Dubitō num ego tam diū famem ferre possim. Sex hōrās cibō caruisse iam molestum est. Magnum malum est famēs.”</div>
      <div><span style="white-space:pre">	</span>Cornēlius: “Id nōn negō, sed multō molestior est sitis. Sine cibō diū vīvere possumus, sine aquā paulisper tantum.”</div>
      <div><span style="white-space:pre">	</span>Orontēs rīdēns “Equidem,” inquit, “sine aquā iūcundē vīvere possum, sine vīnō nōn item! Magnum bonum est vīnum.”</div>
      <div><span style="white-space:pre">	</span>Cornēlius: “Nēmō negat vīnum aquā iūcundius esse, sed tamen aquam bibere mālō quam sitim patī. Num tū sitim perferre māvīs quam aquam bibere?”</div>
      <div><span style="white-space:pre">	</span>Orontēs: “Melius quidem est aquam bibere quam sitī perīre. Ex malīs minimum ēligere oportet. Nec vērō iūcundē vīvō nisi cotīdiē bonō vīnō fruor. Vīnum vīta est.”</div>
      <div><span style="white-space:pre">	</span>Cornēlius: “Nōn vīvimus ut bibāmus, sed bibimus ut vīvāmus.”</div>
      <div><span style="white-space:pre">	</span>Hīc Aemilia “Necesse est,” inquit, “paulisper famem et sitim ferre, dum cibus coquitur et triclīnium exōrnātur.”</div>
      <div><span style="white-space:pre">	</span>(Servus cuius negōtium est cibum coquere atque cēnam parāre in culīnā, cocus appellātur. Aliī servī, ministrī quī vocantur, cibum parātum ē culīnā in triclīnium portant. In triclīniō sunt trēs lectī: lectus summus, medius, īmus, et mēnsa in mediō. Ante convīvium triclīnium flōribus exōrnātur et vestis pretiōsa super lectōs sternitur. Neque enim sedentēs cēnant Rōmānī, sed in lectīs cubantēs. Quot convīvae in singulīs lectīs accubant? In singulīs lectīs aut singulī, aut bīnī, aut ternī convīvae accubāre solent. Cum igitur paucissimī sunt convīvae, nōn pauciōrēs sunt quam trēs; cum plūrimī, nōn plūrēs quam novem — nam ter ternī sunt novem.)</div>
      <div><span style="white-space:pre">	</span>Iūlius: “Hōra decima est. Cēnam iam prīdem parātam esse oportuit! Nimis tardus est iste cocus!”</div>
      <div><span style="white-space:pre">	</span>Aemilia: “Tuumne hoc negōtium est an meum? Uter nostrum in culīnā praeest? Nōndum hōra decima est. Patienter exspectā, dum servī lectōs sternunt. Cēnābimus cum prīmum cocus cēnam parāverit et servī triclīnium ōrnāverint. Brevī cēna parāta et triclīnium ōrnātum erit.”</div>
      <div><br></div>
      <div style="text-align: center;">III</div>
      <div><br></div>
      <div><span style="white-space:pre">	</span>Tandem puer ‘cēnam parātam esse’ nūntiat. “Triclīnium intrēmus!” inquit Iūlius, atque convīvae laetī triclīnium flōribus exōrnātum et veste pulcherrimā strātum intrant. Rosae et līlia et alia multa flōrum genera in mēnsā sparsa sunt inter vāsa et pōcula argentea; nec enim quidquam nisi argentum mēnsam decet virī nōbilis. (Argentum quidem minōris pretiī est quam aurum, nec vērō quisquam ex vāsīs aureīs cēnat nisi hominēs dīvitissimī atque glōriōsī, ut rēgēs Orientis.)</div>
      <div><span style="white-space:pre">	</span>Iūlius, dominus convīviī, cum Aemiliā in lectō mediō accumbit; in aliīs duōbus lectīs bīnī convīvae accumbunt: Cornēlius et Fabia in lectō summō ad sinistram Iūliī, Orontēs et Paula ad dextram Aemiliae in lectō īmō. Tum dēmum incipit cēna.</div>
      <div><span style="white-space:pre">	</span>Prīmum ōva convīvīs appōnuntur; deinde piscēs cum holeribus; sequitur caput cēnae: porcus quem Iūlius ipse ē grege ēlēgit; postrēmō mēnsa secunda: nucēs, ūvae, varia genera mālōrum. Cibus optimus est atque convīvīs placet, maximē vērō laudātur carō porcī, quam minister cultrō acūtō secat convīvīs spectantibus.</div>
      <div><span style="white-space:pre">	</span>“Haec carō valdē mihi placet,” inquit Fabia cum prīmum carnem gustāvit. “Cocus iste sānē negōtium suum scit.”</div>
      <div><span style="white-space:pre">	</span>“Ego cocum nōn laudō,” inquit Orontēs et salem carnī aspergit, “quī sale nōn ūtitur! Optima quidem est carō, sed sale caret.” Orontēs cibum sale aspergere solet, ut sitim augeat! (Sāl est māteria alba quae in marī et sub terrā invenītur.)</div>
      <div><span style="white-space:pre">	</span>Iam ministrī vīnum et calidam in pōcula fundunt. Rōmānī vīnum cum aquā miscent neque vīnum merum bibere solent. Sōlus Orontēs, cui nōn placet vīnum mixtum, merum pōtat, sed is Graecus est atque lībertīnus. (Lībertīnus est quī servus fuit et līberātus est; in lectō īmō accubant lībertīnī.)</div>
      <div><span style="white-space:pre">	</span>Iūlius pōculum tollēns “Ergō bibāmus!” inquit. “Hoc vīnum factum est ex optimīs ūvīs meārum vīneārum. Nec vīnum meum peius esse mihi vidētur quam vīnum illud Falernum quod vīnum Italiae optimum habētur.” (Falernum est vīnum ex agrō Falernō, regiōne Campāniae.)</div>
      <div><span style="white-space:pre">	</span>Statim Cornēlius “Sānē optimum,” inquit, “vīnum est tuum, etiam melius quam Falernum”; itemque Fabia “Sānē ita est,” inquit, nam ea omnibus dē rēbus idem sentit quod marītus.</div>
      <div><span style="white-space:pre">	</span>At Paula vīnum gustāns “Hoc vīnum,” inquit, “nimis acerbum est: ōs mihi contrahitur. Ego vīnum dulce amō; semper mel vīnō miscēo.” Statim minister mel apportat, quod Paula in pōculum suum fundit. (Mel est quod apēs ex flōribus quaerunt; nihil melle dulcius est.)</div>
      <div><span style="white-space:pre">	</span>Iūlius: “Idem nōn omnibus placet. Sed quidnam tū sentīs, Orontēs? Utrum vīnī genus melius esse tibi vidētur, Falernum an Albānum?”</div>
      <div><span style="white-space:pre">	</span>“Equidem,” inquit Orontēs, “sententiam meam nōn ante dīcam quam utrumque gustāverō.”</div>
      <div><span style="white-space:pre">	</span>Ad hoc Iūlius “Rēctē mē monēs,” inquit “ūnum vīnī genus parum esse in bonā mēnsā. Profectō utrumque gustābis. Age, puer, prōfer Falernum quod optimum habeō! Tum dēmum hoc vīnum cum illō comparāre poterimus cum utrumque gustāverimus. Ergō pōcula exhaurīte, amīcī! Cum prīmum meum vīnum pōtāveritis, Falernum pōtābitis!”</div>
      <div><span style="white-space:pre">	</span>Pōculum Orontis prīmum Falernō complētur, nam is iam prīdem pōculum suum exhausit. Deinde ministrī Falernum in cētera pōcula fundunt. Omnēs, postquam vīnum gustāvērunt, idem sentiunt: vīnum Falernum multō melius esse vīnō Albānō! Cornēlius et Orontēs inter sē aspiciunt. Neuter eōrum sententiam suam apertē dīcere audet.</div>
      <div><span style="white-space:pre">	</span>Tum Orontēs sīc incipit: “Nesciō equidem utrum melius sit. Dulcius quidem est Falernum, nec vērō tuum vīnum nimis acerbum esse cēnseō...”</div>
      <div><span style="white-space:pre">	</span>At Cornēlius prūdenter “Utrumque,” inquit, “aequē bonum est. Neutrum melius esse mihi vidētur.”</div>
      <div><br></div>
      <div style="text-align: center;">* * *</div>
      <div><br></div>
      <div style="text-align: center;"><b>GRAMMATICA LATINA</b></div>
      <div><br></div>
      <div style="text-align: center;"><i>Verbī tempora. Futūrum perfectum</i></div>
      <div><br></div>
      <div><span style="white-space:pre">	</span><i>Āctīvum</i>:</div>
      <div><span style="white-space:pre">	</span>Dux mīlitem laudābit sī fortiter pugnāv<i>eri<b>t</b></i>.</div>
      <div><span style="white-space:pre">	</span>‘Laudābit’ tempus futūrum est. ‘Pugnāv<i>eri<b>t</b></i>’ est tempus futūrum perfectum. Futūrum perfectum dēsinit in -<i>eri<b>t</b></i> (pers. III sing.), quod ad īnfīnītīvum perfectī sine -<i><b>isse</b></i> adicitur.</div>
      <div><span style="white-space:pre">	</span><i>Exempla</i>: [1] recitāv|<i>eri<b>t</b></i>; [2] pāru|<i>eri<b>t</b></i>; [3] scrīps|<i>eri<b>t</b></i>; [4] audīv|<i>eri<b>t</b></i>.</div>
      <div><span style="white-space:pre">	</span>Discipulus laudābitur sī magistrō pāru<i>eri<b>t</b></i> et industrius <i>fueri<b>t</b></i>: sī rēctē scrīps<i>eri<b>t</b></i>, bene recitāv<i>eri<b>t</b></i> et attentē audīv<i>eri<b>t</b></i>.</div>
      <div><span style="white-space:pre">	</span>Magister: “Te laudābō sī mihi pāru<i>eri<b>s</b></i> et industrius <i>fueri<b>s</b></i>.” Discipulus: “Quid mihi faciēs sī piger fuerō nec tibi pāru<i>er<b>ō</b></i>?” Magister: “Sī prāvē scrīps<i>eri<b>s</b></i> et male recitāv<i>eri<b>s</b></i> nec attentē audīv<i>eri<b>s</b></i>, tē verberābō!” Discipulus: “Ergō mē laudābis sī rēctē scrīps<i>er<b>ō</b></i>, bene recitāv<i>er<b>ō</b></i> et attentē audīv<i>er<b>ō</b></i>.”</div>
      <div><span style="white-space:pre">	</span>Discipulī laudābuntur sī magistrō pāru<i>eri<b>nt</b></i> et industriī <i>fueri<b>nt</b></i>: sī rēctē scrīps<i>eri<b>nt</b></i>, bene recitāv<i>eri<b>nt</b></i> et attentē audīv<i>eri<b>nt</b></i>.</div>
      <div><span style="white-space:pre">	</span>Magister: “Vōs laudābō sī mihi pāru<i>eri<b>tis</b></i> et industriī <i>fueri<b>tis</b></i>.” Discipulī: “Quid nōbīs faciēs sī pigrī <i>fueri<b>mus</b></i> nec tibi pāru<i>eri<b>mus</b></i>?” Magister: “Sī prāvē scrīps<i>eri<b>tis</b></i> et male recitāv<i>eri<b>tis</b></i> nec attentē audīv<i>eri<b>tis</b></i>, vōs verberābō!” Discipulī: “Ergō nōs laudābis sī rēctē scrīps<i>eri<b>mus</b></i>, bene recitāv<i>eri<b>mus</b></i> et attentē audīv<i>eri<b>mus</b></i>.”</div>
      <pre>			<i>Sing.		Plūr.</i>
      <i>Pers. 1</i>		-erō		-erimus
      <i>Pers. 2</i>		-eris		-eritis
      <i>Pers. 3</i>		-erit		-erint</pre>
      <div><span style="white-space:pre">	</span><i>Passīvum</i>:</div>
      <div><span style="white-space:pre">	</span>Pater gaudēbit sī fīlius ā magistrō laud<i>āt<b>us</b> erit</i> (= sī magister fīlium laudāverit).</div>
      <div><span style="white-space:pre">	</span>Pater gaudēbit sī fīliī ā magistrō laud<i>āt<b>ī</b> erunt</i> (= sī magister fīliōs laudāverit).</div>
      <div><span style="white-space:pre">	</span>Pater: “Gaudēbō, fīlī mī, sī laud<i>āt<b>us</b> eris</i>.” Fīlius: “Quid mihi dabis sī laudātus erō?”</div>
      <div><span style="white-space:pre">	</span>Pater: “Gaudēbō, fīliī meī, sī laud<i>āt<b>ī</b> eritis</i>.” Fīliī: “Quid nōbīs dabis sī laudātī erimus?”</div>
      <pre>			<i>Sing.			Plūr.</i>
      <i>Pers. 1</i>		laudātus erō		laudātī erimus
      <i>Pers. 2</i>		laudātus eris		laudātī eritis
      <i>Pers. 3</i>		laudātus erit		laudātī erunt</pre>
      <div><br></div>
      <div style="text-align: center;">* * *</div>
      <div><br></div>
      <div style="text-align: center;"><b>AD CAPITVLVM</b></div>
    </div>
    <div id="refs">
      <div class="refs">
        <a class="refs__item" id="quiz" href="#" data-pass="" data-src="/ru/" data-abbr="q" data-value=":Словарь"></a>
        <a class="refs__item" href="#" data-pdf-id="30" data-abbr="g" data-value=":Грамматика" data-action="open-pdf"></a>
        <a class="refs__item" href="#" data-pdf-id="cp-30isqu09" data-abbr="t+" data-value=":Текст+" data-action="open-pdf"></a>
        <a class="refs__item" id="refs-switcher" href="#" data-value=":Упражнения"></a>
      </div>
      <div class="refs refs-2">
        <a class="refs__item" href="../exercitia/#/src/llpsi/pensa/pens-30bpsm95" data-abbr="p" data-value=":Pensa"></a>
        <a class="refs__item" href="../exercitia/#/src/llpsi/capitulum/capit-30" data-abbr="e" data-value=":Exercitia Latina"></a>
        <a class="refs__item" href="../exercitia/#/src/llpsi/ultra/ultra-30" data-abbr="v" data-value=":Ultra"></a>
      </div>
    </div>
  </main>
  <script src="js/script.js?v=1e"></script>
</body>
</html>
<!DOCTYPE html>
<html lang="ru">
<head>
  <meta charset="utf-8">
  <meta name="viewport" content="width=device-width, initial-scale=1.0">
  <title>CAPITVLVM XXIV</title>
  <link rel="icon" href="#">
  <link rel="stylesheet" href="style.css?v=1c">
</head>
<body>
  <main id="root" class="container">
    <h1 class="heading">XXIV<div id="audio" class="audio"></div></h1>
    <div class="text">
      <div class="pic image" style="--img: url(img/puer-aegrotus.jpg);"></div>
      <div><br></div>
      <div style="text-align: center;"><b>PVER AEGROTVS</b></div>
      <div><br></div>
      <div style="text-align: center;">I</div>
      <div><br></div>
      <div><span style="white-space:pre">	</span>Interim Quīntus lectō tenētur. Puer aegrōtus iterum iterumque super lectum sē convertit nec dormīre potest sīve in latere dextrō cubat sīve in latere sinistrō. Itaque ē lectō surgere cōnātur, sed pēs dēnuō dolēre incipit. Puer territus pedēs nūdōs aspicit et “Quid hoc est?” inquit. “Pēs dexter multō māior est quam pēs laevus!” Quīntus mīrātur quod pedēs, quī herī parēs erant, hodiē tam imparēs sunt. Tum puer aegrōtus in lectō recumbit. Vīlla quiēta est: nūllus sonus audītur ab ūllā parte; etiam avēs, tempestāte subitā territae, in hortō silent.</div>
      <div><span style="white-space:pre">	</span>At subitō silentium clāmōre et strepitū māximō rumpitur, nam Mārcus in cubiculō suō, quod iūxtā cubiculum Quīntī est, magnā vōce clāmat et forem manibus pedibusque percutit. Quīntus, quī tantum strepitum mīrātur, Syram vocat; quae continuō accurrit.</div>
      <div><span style="white-space:pre">	</span>Syra: “Quid est, Quīnte? Putāvī tē dormīre.”</div>
      <div><span style="white-space:pre">	</span>Quīntus: “Mēne dormīre per tantum strepitum? Quid agitur, Syra? Quam ob rem Mārcus sīc clāmat ac forem tam valdē percutit?”</div>
      <div><span style="white-space:pre">	</span>Syra: “Nōlī hoc mīrārī: Mārcus forem frangere cōnātur, quod aliter exīre nōn potest. Sed tū quid agis? Doletne tibi pēs adhūc?”</div>
      <div><span style="white-space:pre">	</span>Puer ‘pedem sibi dolēre’ ait: “Valdē mihi dolet pēs, ob dolōrem ē lectō surgere nōn possum.”</div>
      <div><span style="white-space:pre">	</span>Syra: “Tūne ē lectō surgere cōnātus es?”</div>
      <div><span style="white-space:pre">	</span>Quīntus: “Certē surgere cōnātus sum, at necesse fuit mē continuō recumbere, ita pēs doluit. Intuēre pedēs meōs, Syra! Comparā eōs! Antequam dē arbore cecidī, parēs erant, nunc pēs dexter māior est pede laevō.”</div>
      <div><span style="white-space:pre">	</span>Syra: “Ego nōn mīror pedem tuum aegrum esse, quod dē tam altā arbore cecidistī; at mīror tē crūs nōn frēgisse. Facile os frangere potuistī.”</div>
      <div><span style="white-space:pre">	</span>Quīntus: “Quis scit? Fortasse os frāctum est, nam pedem vix movēre possum sine dolōribus.”</div>
      <div><span style="white-space:pre">	</span>Syra: “Ossa tua integra sunt omnia. Nōlī flēre! Puerum Rōmānum sine lacrimīs dolōrem patī decet.”</div>
      <div><span style="white-space:pre">	</span>Quīntus: “Nōn fleō, etsī dolōrem gravem patior. Trīstis sum, quod mihi necesse est intus cubāre, dum aliī puerī forīs lūdunt. Cōnsōlāre mē, Syra! Cōnsīde hīc iūxtā lectum et loquere mēcum!”</div>
      <div><span style="white-space:pre">	</span>Syra iūxtā lectum ad latus puerī laevum cōnsīdit eumque sīc cōnsōlātur: “Nōlī trīstis esse quod hīc intus cubās: immō laetāre tē nōn inclūsum esse in cubiculō ut frātrem tuum! Nec Mārcō licet cum aliīs puerīs lūdere.”</div>
      <div><span style="white-space:pre">	</span>Quīntus: “Is nōn aegrōtat nec dolōrēs patitur.”</div>
      <div><span style="white-space:pre">	</span>Syra: “Etsī valet, certē tergī dolōrēs passus est.”</div>
      <div><span style="white-space:pre">	</span>Quīntus: “Estne verberātus Mārcus? Cūr eī nōn licet exīre? Quid factum est postquam frāter meus domum rediit? Omnia ignōrō. Dum hīc sōlus cubō, nihil nōscere possum, etsī omnia scīre cupiō.”</div>
      <div><br></div>
      <div style="text-align: center;">II</div>
      <div><br></div>
      <div><span style="white-space:pre">	</span>Syra: “Iam nārrābō tibi omnia quae facta sunt: Frāter tuus hodiē sine comite in lūdum iit...”</div>
      <div><span style="white-space:pre">	</span>Quīntus: “Nōnne Mēdus eum comitātus est?”</div>
      <div><span style="white-space:pre">	</span>Syra: “Mēdus herī domō fūgit — putō quia amīcam suam, quae Rōmae habitat, vidēre cupīvit.”</div>
      <div><span style="white-space:pre">	</span>Quīntus: “Quōmodo Mēdus, quī vix umquam Rōmae fuit, puellam Rōmānam nōscere potuit?”</div>
      <div><span style="white-space:pre">	</span>Syra: “Nesciō quōmodo, sed certō sciō eum aliquam fēminam nōvisse, nam saepe dē eā locūtus est. Nihil difficile est amantī, ut āiunt.</div>
      <div><span style="white-space:pre">	</span>“Mēdus igitur hodiē Mārcum comitārī nōn potuit. Nūper Mārcus sōlus rediit, sed pater fīlium suum redeuntem vix cognōvit neque eum ōsculātus est ut solet, nam Mārcus nōn modo ūmidus erat quod per imbrem ambulāverat, sed etiam sordidus atque cruentus quod humī iacuerat et ā Sextō pulsātus erat. Puerī enim in viā pugnāverant: prīmum Mārcum pulsāverat Sextus, tum Mārcus et Titus Sextum pulsāverant. Hōc audītō, dominus Mārcum sevērē reprehendit.”</div>
      <div><span style="white-space:pre">	</span>Quīntus: “Māter quid dīxit?”</div>
      <div><span style="white-space:pre">	</span>Syra: “Māter tua nōn aderat, sed paulō post intrāvit. Tunc Mārcus iam lautus erat et vestem mūtāverat, domina eum sordidum atque cruentum nōn vīdit. Mārcus vērō ‘sē bonum discipulum fuisse’ dīxit, etsī in lūdō dormīverat nec magistrum recitantem audīverat — cēterum in hāc rē is nōn pēior fuerat cēterīs, nam omnēs dormīverant! Postrēmō litterās pulchrās quās Sextus scrīpserat mātrī ostendit atque dīxit ‘sē ipsum eās litterās scrīpsisse’. Tam turpiter frāter tuus mentītus est!”</div>
      <div><span style="white-space:pre">	</span>Quīntus: “Quōmodo scīs Mārcum mentītum esse et eās litterās ā Sextō scrīptās esse?”</div>
      <div><span style="white-space:pre">	</span>Syra: “Quia nōmen ‘Sextī’ in tabellā scrīptum erat. Et paulō post tabellārius advēnit...”</div>
      <div><span style="white-space:pre">	</span>Quīntus: “Nūper aliquem iānuam pulsāre et canem valdē lātrāre audīvī. Tum subitō magnā vōce clāmāvit aliquis. Quidnam tantus ille tumultus significāvit?”</div>
      <div><span style="white-space:pre">	</span>Syra: “Tabellārius clāmāvit quod canem veritus est, nec sine causā, nam canis eum momordit et vestem eius scidit. Is canis lupō ferōcior est!”</div>
      <div><span style="white-space:pre">	</span>Quīntus: “Ego canem iānitōris nōn vereor neque umquam ab eō morsus sum.”</div>
      <div><span style="white-space:pre">	</span>Syra: “Id nōn mīror, nam canis saepissimē tē vīdit. Canis tē nōvit, ignōrat illum.”</div>
      <div><span style="white-space:pre">	</span>Quīntus: “Canis mē nōn modo nōvit, sed etiam dīligit, nam multa eī ossa dedī et saepe cum eō lūsī. Cēterum quid attulit tabellārius?”</div>
      <div><span style="white-space:pre">	</span>Syra: “Epistulam attulit in quā magister scrīpserat ‘Mārcum discipulum pigerrimum fuisse atque foedē et prāvē scrīpsisse’. Tum Mārcus, quī prīmō omnia negāverat, ‘sē mentītum esse’ fassus est.”</div>
      <div><span style="white-space:pre">	</span>Quīntus: “Profectō verbera meruit!”</div>
      <div><span style="white-space:pre">	</span>Syra: “Magister eum iam bis verberāverat, nec igitur pater eum dēnuō verberāre voluit, sed in cubiculum inclūsit. Cēterum facile tibi est frātrem tuum reprehendere, dum ipse hīc in mollī lectulō cubās. Tūne ipse semper bonus discipulus es?”</div>
      <div><span style="white-space:pre">	</span>Quīntus: “Melior sum frātre meō! Herī laudātus sum, quia pulchrē scrīpseram et recitāveram.”</div>
      <div><span style="white-space:pre">	</span>Syra: “Tūne sōlus pulchrē scrīpserās et recitāverās?”</div>
      <div><span style="white-space:pre">	</span>Quīntus: “Immō omnēs praeter Mārcum laudātī sumus, quod pulchrē scrīpserāmus et recitāverāmus.”</div>
      <div><span style="white-space:pre">	</span>Syra: “Sī vōs laudātī estis, quod pulchrius scrīpserātis et recitāverātis quam Mārcus, nōnne ille tam rēctē scrīpserat quam vōs? Ego Mārcus bene nōvī, nec putō eum vōbīs stultiōrem esse.”</div>
      <div><span style="white-space:pre">	</span>Quīntus: “At certē pigrior est nōbīs!”</div>
      <div><br></div>
      <div style="text-align: center;">* * *</div>
      <div><br></div>
      <div style="text-align: center;"><b>GRAMMATICA LATINA</b></div>
      <div><br></div>
      <div style="text-align: center;"><i>Verbī tempora. <span style="text-align: justify;">Plūsquamperfectum</span></i></div>
      <div><br></div>
      <div><span style="white-space:pre">	</span><i>Āctīvum</i>:</div>
      <div><span style="white-space:pre">	</span>Puer ūmidus est quod per imbrem ambulāv<b><i>it</i></b>.</div>
      <div><span style="white-space:pre">	</span>Puer ūmidus erat quod per imbrem ambulāv<i>era<b>t</b></i>.</div>
      <div><span style="white-space:pre">	</span>‘Ambulāvit’ praeteritum perfectum est.</div>
      <div><span style="white-space:pre">	</span>‘Ambulāv<i>erat</i>’ est tempus praeterimm <span class="word" data-value="plūsquamperfectum -ī|n: pluperfect, past perfect tense / плюсквамперфект, давнопрошедшее время">plūsquamperfectum</span>. Plūsquamperfectum dēsinit in -<i>erat</i> (pers. III sing.), quod ad īnfīnītīvum perfectī sine -<i><b>isse</b></i> additur.</div>
      <div><span style="white-space:pre">	</span><i>Exempla</i>: [1] recitāv|<i>erat</i>; [2] pāru|<i>erat</i>; [3] scrīps|<i>erat</i>; [4] dormīv|<i>erat</i>.</div>
      <div><span style="white-space:pre">	</span>Herī magister puerum laudāvit, quia bonus discipulus <i>fuera<b>t</b></i>: bene recitāv<i>era<b>t</b></i> et scrīps<i>era<b>t</b></i>, magistrō pāru<i>era<b>t</b></i> nec in lūdō dormīv<i>era<b>t</b></i>.</div>
      <div><span style="white-space:pre">	</span>Bonus discipulus malō: “Herī magister mē laudāvit, quia bonus discipulus <i>fuera<b>m</b></i>: bene recitāv<i>era<b>m</b></i> et scrīps<i>era<b>m</b></i>, magistrō pāru<i>era<b>m</b></i> nec in lūdō dormīv<i>era<b>m</b></i>. At tē verberāvit magister, quia malus discipulus <i>fuerā<b>s</b></i>: male recitāv<i>erā<b>s</b></i> et scrīps<i>erā<b>s</b></i>, in lūdō dormīv<i>erā<b>s</b></i> nec magistrō pāru<i>erā<b>s</b></i>.”</div>
      <div><span style="white-space:pre">	</span>Herī magister puerōs laudāvit, quia bonī discipulī <i>fuera<b>nt</b></i>: bene recitāv<i>era<b>nt</b></i> et scrīps<i>era<b>nt</b></i>, magistrō pāru<i>era<b>nt</b></i> nec in lūdō dormīv<i>era<b>nt</b></i>.</div>
      <div><span style="white-space:pre">	</span>Bonī discipulī malīs: “Herī magister nōs laudāvit, quia bonī discipulī <i>fuerā<b>mus</b></i>: bene recitāv<i>erā<b>mus</b></i> et scrīps<i>erā<b>mus</b></i>, magistrō pāru<i>erā<b>mus</b></i> nec in lūdō dormīv<i>erā<b>mus</b></i>. At vōs verberāvit magister, quia malī discipulī <i>fuerā<b>tis</b></i>: male recitāv<i>erā<b>tis</b></i> et scrīps<i>erā<b>tis</b></i>, in lūdō dormīv<i>erā<b>tis</b></i> nec magistrō pāru<i>erā<b>tis</b></i>.”</div>
      <pre>			<i>Sing.		Plūr.</i>
      <i>Pers. 1</i>		-eram		-erāmus
      <i>Pers. 2</i>		-erās		-erātis
      <i>Pers. 3</i>		-erat		-erant</pre>
      <div><span style="white-space:pre">	</span><i>Passīvum</i>:</div>
      <div><span style="white-space:pre">	</span>Magister Mārcum verberāverat = Mārcus verber<i>āt<b>us</b> erat</i> ā magistrō.</div>
      <div><span style="white-space:pre">	</span>Magister puerōs verberāverat = puerī verber<i>āt<b>ī</b> erant</i> ā magistrō.</div>
      <div><span style="white-space:pre">	</span>Fīlius: “Pater mē verberāvit, etsī iam ā magistrō verber<i>āt<b>us</b> eram</i>.”</div>
      <div><span style="white-space:pre">	</span>Māter: “Cūr verber<i>āt<b>us</b> erās</i>?”</div>
      <div><span style="white-space:pre">	</span>Fīliī: “Pater nōs verberāvit, etsī iam ā magistrō verber<i>āt<b>ī</b> erāmus</i>.”</div>
      <div><span style="white-space:pre">	</span>Māter: “Cūr verber<i>āt<b>ī</b> erātis</i>?”</div>
      <pre>			<i>Sing.			Plūr.</i>
      <i>Pers. 1</i>		laud<i>ātus eram</i>		laud<i>ātī erāmus</i>
      <i>Pers. 2</i>		laud<i>ātus erās</i>		laud<i>ātī erātis</i>
      <i>Pers. 3</i>		laud<i>ātus erat</i>		laud<i>ātī erant</i></pre>
      <div><br></div>
      <div style="text-align: center;">* * *</div>
      <div><br></div>
      <div style="text-align: center;"><b>AD CAPITVLVM</b></div>
    </div>
    <div id="refs">
      <div class="refs">
        <a class="refs__item" id="quiz" href="#" data-pass="" data-src="/ru/" data-abbr="q" data-value=":Словарь"></a>
        <a class="refs__item" href="#" data-pdf-id="24-p2reta" data-abbr="g" data-value=":Грамматика" data-action="open-pdf"></a>
        <a class="refs__item" href="#" data-pdf-id="cp-24tp1ba0" data-abbr="t+" data-value=":Текст+" data-action="open-pdf"></a>
        <a class="refs__item" id="refs-switcher" href="#" data-value=":Упражнения"></a>
      </div>
      <div class="refs refs-2">
        <a class="refs__item" href="../exercitia/#/src/llpsi/pensa/pens-24js5lfx" data-abbr="p" data-value=":Pensa"></a>
        <a class="refs__item" href="../exercitia/#/src/llpsi/capitulum/capit-24wis77o" data-abbr="e" data-value=":Exercitia Latina"></a>
        <a class="refs__item" href="../exercitia/#/src/llpsi/ultra/ultra-24" data-abbr="v" data-value=":Ultra"></a>
      </div>
    </div>
  </main>
  <script src="js/script.js?v=1e"></script>
</body>
</html>
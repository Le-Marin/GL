<!DOCTYPE html>
<html lang="ru">
<head>
  <meta charset="utf-8">
  <meta name="viewport" content="width=device-width, initial-scale=1.0">
  <title>CAPITVLVM XXIII</title>
  <link rel="icon" href="#">
  <link rel="stylesheet" href="style.css?v=1c">
</head>
<body>
  <main id="root" class="container">
    <h1 class="heading">XXIII<div id="audio" class="audio"></div></h1>
    <div class="text">
      <div class="pic image" style="--img: url(img/epistula-magistri.jpg);"></div>
      <div><br></div>
      <div style="text-align: center;"><b>EPISTVLA MAGISTRI</b></div>
      <div><br></div>
      <div style="text-align: center;">I</div>
      <div><br></div>
      <div><span style="white-space:pre">	</span>Iūlius, quī canem lātrāre audīvit, iānitōrem ātrium intrantem interrogat: “Quis advēnit?”</div>
      <div><span style="white-space:pre">	</span>Iānitor: “Tabellārius advēnit Tūsculō. Ecce epistula quam illinc ad tē tulit.” Hoc dīcēns iānitor epistulam dominō suō trādit.</div>
      <div><span style="white-space:pre">	</span>Iūlius: “Quidnam hoc est? Quisnam Tūsculō epistulam ad mē mīsit?”</div>
      <div><span style="white-space:pre">	</span>Iānitor: “Nesciō. Tantum sciō epistulam Tūsculō missam et ā tabellāriō ad tē lātam esse.”</div>
      <div><span style="white-space:pre">	</span>Iūlius: “Nōn opus est idem bis dīcere. Ego id quod semel dictum est bene intellegō. Recēde hinc ad canem tuum!” Sīc Iūlius iānitōrem dīmittit.</div>
      <div><span style="white-space:pre">	</span>Dominus cēram aspiciēns signum magistrī cognōscit (est enim parva eius imāgō) et “Missa est,” inquit “ā magistrō Diodōrō. Nōlō hās litterās legere, nam certē magister poscit pecūniam quam eī dēbeō. Duōrum mēnsium mercēdem magistrō dēbeō.”</div>
      <div><span style="white-space:pre">	</span>Aemilia: “At fortasse epistula aliās rēs continet. Quis scit? Fortasse magister aliquid scrīpsit dē Mārcō? Signō integrō, nēmō scit.”</div>
      <div><span style="white-space:pre">	</span>Iūlius signum rumpit et epistulam aperit. Ecce ea quae in epistulā magistrī scrīpta sunt:</div>
      <div><br></div>
      <div><i><span style="white-space:pre">	</span>Diodōrus Iūliō salūtem dīcit.</i></div>
      <div><i><span style="white-space:pre">	</span>Discipulus improbus atque piger est tuus Mārcus fīlius. Male recitat, foedē et prāvē scrībit, computāre nūllō modō potest, neque umquam rēctē respondet cum eum interrogāvī. Fīlium tuum nihil docēre possum quia ipse nihil discere vult. Nēmō magister pēiōrem discipulum umquam docuit. Valē.</i></div>
      <div><i><span style="white-space:pre">	</span>Scrībēbam Tūsculī kalendīs Iūniīs. Hic diēs mē monet dē pecūniā quam mihi dēbēs. Quārē Mārcus hodiē mercēdem sēcum nōn tulit? Mercēs numquam mihi trāditur ad diem. Iterum valē.</i></div>
      <div><br></div>
      <div><span style="white-space:pre">	</span>Interim Mārcus, cuius vultus ad nōmen magistrī colōrem mūtāvit, pallidus et tremēns patrem legentem spectat. Cūr pallet puer? Pallet ob timōrem. (Quī timet pallēre solet.)</div>
      <div><span style="white-space:pre">	</span>Item Aemilia vultum Iūliī sevērum intuētur. Postquam ille epistulam lēgit ūsque ad fīnem, uxor eum interrogat: “Quid scrīpsit magister?”</div>
      <div><br></div>
      <div style="text-align: center;">II</div>
      <div><br></div>
      <div><span style="white-space:pre">	</span>Iūlius: “Prior epistulae pars dē aliā rē est; in parte posteriōre magister mē monet dē pecūniā quam eī dēbeō.”</div>
      <div><span style="white-space:pre">	</span>Aemilia: “Cūr nōn solvis pecūniam quae magistrō dēbētur? Certē magister, quī fīliōs nostrōs tam bene scrībere et legere docet, mercēdem suam meret. Sed quidnam scrīptum est in priōre epistulae parte? Nōnne magister Mārcum laudat?”</div>
      <div><span style="white-space:pre">	</span>Iūlius: “Hāc epistulā nūlla laus continētur, nec enim puer piger atque improbus laudem meret! Tūne putās tē hīs litterīs laudārī, Mārce?”</div>
      <div><span style="white-space:pre">	</span>Mārcus vultum ā patre āvertit nec ūllum verbum respondet, at genua trementia et vultus pallidus respōnsum plānum est, quod pater facile intellegit. Saepe silentium est respōnsum plānissimum.</div>
      <div><span style="white-space:pre">	</span>Tacente Mārcō, Aemilia “Quid fēcit Mārcus?” inquit. “Dīc mihi omnia!”</div>
      <div><span style="white-space:pre">	</span>Iūlius: “Mārcus prope omnia fēcit quae facere nōn dēbuit! Haec epistula omnem rem plānam facit. Ō Mārce! Iam plānē intellegō falsa esse omnia quae nōbīs nārrāvistī: magister plānīs verbīs scrībit ‘tē discipulum improbissimum fuisse ac foedē et prāvē scrīpsisse’!”</div>
      <div><span style="white-space:pre">	</span>Mārcus: “At tabulam vōbīs ostendī...”</div>
      <div><span style="white-space:pre">	</span>Iūlius: “Aspice hanc tabulam: vidēsne nōmen ‘Sextī’ litterīs plānīs in parte superiōre īnscrīptum? Tūne solēs nōmina aliēna īnscrībere in tabulā tuā? Haec nōn tua, sed Sextī tabula est. Hocine negāre audēs?”</div>
      <div><span style="white-space:pre">	</span>Mārcus, quī iam nōn audet mentīrī, nihil negat, sed omnia fatētur: “Rēctē dīcis, pater. Tabula Sextī est. Tabulās mūtāvī inter pugnam.”</div>
      <div><span style="white-space:pre">	</span>Aemilia: “Pugnam? Quam pugnam nārrās?”</div>
      <div><span style="white-space:pre">	</span>Iūlius: “Mārcus mihi iam nārrāvit ‘sē cum Sextō pugnāvisse’. Nōnne tibi satis fuit vestem tuam novam perdere? Etiamne tabulam aliēnam...?”</div>
      <div><span style="white-space:pre">	</span>Mārcus: “Tabulam Sextī nōn perdidī, pater. Vidē: integra est tabula.”</div>
      <div><span style="white-space:pre">	</span>Iūlius: “At certē pater Sextī putābit eum perdidisse tabulam suam. Fortasse Sextus ā patre suō pūniētur ob hanc rem. Intellegisne factum tuum indignum esse? Nōnne tē pudet hoc fēcisse? Profectō mē pudet hoc ā meō fīliō factum esse!”</div>
      <div><span style="white-space:pre">	</span>Mārcus, quī paulō ante ob timōrem pallēbat, iam rubet propter pudōrem. Puerum pudet factī suī. (Is quem factōrum suōrum pudet rubēre solet.)</div>
      <div><br></div>
      <div style="text-align: center;">III</div>
      <div><br></div>
      <div><span style="white-space:pre">	</span>Mārcus: “Certē malus puer fuī, sed posthāc bonus puer futūrus sum: semper vōbīs pāritūrus sum, numquam pugnātūrus sum in viā nec umquam in lūdō dormītūrus sum. Hoc vōbīs prōmittō, pater et māter! Mihi crēdite!”</div>
      <div><span style="white-space:pre">	</span>Mārcus ‘sē malum puerum fuisse’ fatētur ac simul prōmittit ‘sē posthāc bonum puerum futūrum esse, semper parentibus pāritūrum esse nec umquam in viā pugnātūrum nec in lūdō dormītūrum esse’ — id quod saepe antehāc prōmīsit!</div>
      <div><span style="white-space:pre">	</span>Iūlius: “Prīmum fac quod prōmīsistī, tum tibi crēdēmus!” Iūlius nōn crēdit Mārcum prōmissum factūrum esse.</div>
      <div><span style="white-space:pre">	</span>Mārcus: “Omnia quae prōmīsī factūrus sum. Nōlī mē verberāre! Iam bis verberātus sum ā magistrō.”</div>
      <div><span style="white-space:pre">	</span>“Ergō verbera magistrī nōn satis fuērunt!” inquit Iūlius. “Profectō verbera meruistī!” Tum oculōs ā fīliō āvertēns: “Abī hinc ab oculīs meīs! Dūc eum in cubiculum eius, Dāve, atque inclūde eum! Posteā fer mihi clāvem cubiculī!”</div>
      <div><span style="white-space:pre">	</span>Postquam Dāvus puerum ex ātriō dūxit, dominus “Haec omnia,” inquit, “facta sunt, quod Mēdus herī domō fūgit nec hodiē Mārcum in lūdum euntem et illinc redeuntem comitārī potuit. Posthāc Mārcum sine comite ambulāre nōn sinam. Crās Dāvus eum comitābitur; is certē bonus comes erit.”</div>
      <div><span style="white-space:pre">	</span>Mārcō in cubiculum ductō atque inclūsō, Dāvus redit et “Mārcus,” inquit, “inclūsus est. Ecce clāvis cubiculī.”</div>
      <div><span style="white-space:pre">	</span>Iūlius clāvem sūmit ac surgit. Aemilia, quae putat eum ad Mārcum īre, “Quō īs, Iūlī?” inquit. “Mārcumne verberātum īs?” Aemilia Mārcum ā patre verbarātum īrī putat. “Nōlī eum verberāre! Nōn putō eum posthāc in viā pugnātūrum neque in lūdō dormītūrum esse.”</div>
      <div><span style="white-space:pre">	</span>Iūlius: “Putāsne iam mūtātum esse istum puerum? Ego eum nec mūtātum esse nec posthāc mūtātum īrī crēdō! Quamquam herī ā mē semel verberātus est atque hodiē bis ā magistrō, nec verbera patris nec magistrī eum meliōrem fēcērunt.”</div>
      <div><span style="white-space:pre">	</span>Aemilia: “Ergō nōn opus est iterum eum verberāre. Nec laudibus nec verberibus melior fierī potest.”</div>
      <div><span style="white-space:pre">	</span>Iūlius: “Nōlī timēre, Aemilia! Mārcum in cubiculō relinquam. Iam epistulam scrīptūrus sum.” Iūlius dīcit ‘sē epistulam scrīptūrum esse’.</div>
      <div><span style="white-space:pre">	</span>Aemilia: “Cuinam scrīptūrum es?”</div>
      <div><span style="white-space:pre">	</span>Iūlius: “Magistrō scīlicet. Crās Dāvus, Mārcī comes, epistulam meam sēcum feret, quae ā Mārcō ipsō trādētur magistrō. Tabellārius, quī epistulam magistrī trādidit, tempus perdit, sī forīs respōnsum meum opperītur. Dīmitte eum, Dāve! Dīc eī ‘respōnsum meum crās ā Mārcō trāditum īrī’.”</div>
      <div><span style="white-space:pre">	</span>Aemilia: “Nōnne Mārcus simul cum epistulā tuā mercēdem dēbitam trādet magistrō?”</div>
      <div><span style="white-space:pre">	</span>Iūlius: “Minimē! Ego enim plānē respondēbō ‘mē mercēdem solvere nōlle’!”</div>
      <div><span style="white-space:pre">	</span>Aemilia: “Quid ais? Nōnne tē pudet pauperī magistrō mercēdem negāre? Quam ob rem mercēdem dēbitam solvere nōn vīs? Causam afferre oportet.”</div>
      <div><span style="white-space:pre">	</span>Iūlius: “Magister ipse mihi causam attulit.”</div>
      <div><span style="white-space:pre">	</span>Aemilia: “Quōnam modō? Quaenam causa allāta est ā magistrō?”</div>
      <div><span style="white-space:pre">	</span>Iūlius: “In hīs litterīs magister ipse fatētur ‘sē fīlium meum nihil docēre posse’: ergō mercēdem nōn meruit. Pecūniam quae merita nōn est nōn solvam. Nōlō pecūniam meam perdere!”</div>
      <div><span style="white-space:pre">	</span>Epistulam sūmēns Aemilia “Itane scrībit magister?” inquit; tum, epistulā lēctā, “Hoc tē nōn excūsat, nam plānē scrībit ‘Mārcum ipsum nihil discere velle’, et quī nihil discere vult, nihil discere potest. Nōn modo posse, sed etiam velle opus est: quod nōn vīs, nōn potes.”</div>
      <div><span style="white-space:pre">	</span>Iūlius rīdēns “Rēctē dīcis,” inquit. “Ego enim pecūniam solvere nōlō: ergō solvere nōn possum!”</div>
      <div><span style="white-space:pre">	</span>Hoc dīcēns Iūlius epistulam magistrī scindit.</div>
      <div><br></div>
      <div style="text-align: center;">* * *</div>
      <div><br></div>
      <div style="text-align: center;"><b>GRAMMATICA LATINA</b></div>
      <div><br></div>
      <div style="text-align: center;"><i>Participium et īnfīnītīvus futūrī</i></div>
      <div><br></div>
      <div><span style="white-space:pre">	</span><i>Āctīvum</i>:</div>
      <div><span style="white-space:pre">	</span>Mīles: “Fortīter pugnāt<i>ūr<b>us</b></i> sum.” Mīles dīcit ‘sē fortiter pugnāt<i>ūr<b>um</b> esse</i>’.</div>
      <div><span style="white-space:pre">	</span>‘Pugnāt<i>ūr<b>us</b> -<b>a</b> -<b>um</b></i>’ est participium futūrī. Participium futūrī est adiectīvum dēclīnātiōnis I/II. ‘Pugnāt<i>ūr<b>um</b> esse</i>’ est  īnfīnītīvus futūrī, quī cōnstat ex participiō futūrī et ‘esse’.</div>
      <div><span style="white-space:pre">	</span><i>Exempla</i>: pāritūrus, dormītūrus, factūrus, scrīptūrus, futūrus.</div>
      <div><span style="white-space:pre">	</span>Mārcus: “Posthāc bonus discipulus <i>futūr<b>us</b></i> sum.” Mārcus dīcit ‘sē posthāc bonum discipulum <i>futūr<b>um</b> esse</i>, semper magistrō pārit<i>ūr<b>um</b> esse</i> nec umquam in lūdō dormīt<i>ūr<b>um</b> esse</i>’. Magister nōn crēdit eum prōmissum fact<i>ūr<b>um</b> esse</i>.</div>
      <div><span style="white-space:pre">	</span>Puerī: “Posthāc bonī discipulī <i>futūr<b>ī</b> sumus</i>...” Puerī dīcunt ‘sē posthāc bonōs discipulōs <i>futūr<b>ōs</b> esse</i>, semper magistrō pārit<i>ūr<b>ōs</b> esse</i> nec umquam in lūdō dormīt<i>ūr<b>ōs</b> esse</i>’. Magister nōn crēdit eōs prōmissum fact<i>ūr<b>ōs</b> esse</i>.</div>
      <div><br></div>
      <div><span style="white-space:pre">	</span><i>Passīvum</i>:</div>
      <div><span style="white-space:pre">	</span>Iūlius: “Sextus ā magistrō laudābitur.” Iūlius dīcit ‘Sextum ā magistrō laud<i>ātum īrī</i>’.</div>
      <div><span style="white-space:pre">	</span>‘Laud<i>ātum īrī</i>’ est īnfīnītīvus futūrī passīvī, quī ex supīnō et ‘īrī’ cōnstat.</div>
      <div><br></div>
      <div style="text-align: center;">* * *</div>
      <div><br></div>
      <div style="text-align: center;"><b>AD CAPITVLVM</b></div>
    </div>
    <div id="refs">
      <div class="refs">
        <a class="refs__item" id="quiz" href="#" data-pass="" data-src="/ru/" data-abbr="q" data-value=":Словарь"></a>
        <a class="refs__item" href="#" data-pdf-id="23-el5ps7" data-abbr="g" data-value=":Грамматика" data-action="open-pdf"></a>
        <a class="refs__item" href="#" data-pdf-id="cp-23olt81u" data-abbr="t+" data-value=":Текст+" data-action="open-pdf"></a>
        <a class="refs__item" id="refs-switcher" href="#" data-value=":Упражнения"></a>
      </div>
      <div class="refs refs-2">
        <a class="refs__item" href="../exercitia/#/src/llpsi/pensa/pens-23cnr84d" data-abbr="p" data-value=":Pensa"></a>
        <a class="refs__item" href="../exercitia/#/src/llpsi/capitulum/capit-23" data-abbr="e" data-value=":Exercitia Latina"></a>
        <a class="refs__item" href="../exercitia/#/src/llpsi/ultra/ultra-23" data-abbr="v" data-value=":Ultra"></a>
      </div>
    </div>
  </main>
  <script src="js/script.js?v=1c"></script>
</body>
</html>

<!DOCTYPE html>
<html lang="ru">
<head>
  <meta charset="utf-8">
  <meta name="viewport" content="width=device-width, initial-scale=1.0">
  <title>CAPITVLVM XXIX</title>
  <link rel="icon" href="#">
  <link rel="stylesheet" href="style.css?v=1c">
</head>
<body>
  <main id="root" class="container">
    <h1 class="heading">XXIX<div id="audio" class="audio"></div></h1>
    <div class="text">
      <div class="pic image" style="--img: url(img/navigare-necesse-est.jpg);"></div>
      <div><br></div>
      <div style="text-align: center;"><b>NAVIGARE NECESSE EST</b></div>
      <div><br></div>
      <div style="text-align: center;">I</div>
      <div><br></div>
      <div><span style="white-space:pre">	</span>Multae nāvēs multīque nautae quotannīs in marī pereunt. In fundō maris plūrimae nāvēs mersae iacent. Nec tamen ūllīs perīculīs ā nāvigandō dēterrentur nautae. “Nāvigāre necesse est,” aiunt, et mercātōrēs, quī ipsī perīcula maris adīre nōn audent, haec adiciunt: “Vīvere nōn est necesse!” Mercātōrēs mercēs suās magnī aestimant, vītam nautārum parvī aestimant!</div>
      <div><span style="white-space:pre">	</span>Nec vērō omnēs mercātōrēs domī remanent, cum mercēs eōrum nāvibus vehuntur. Nōnnūllī in terrās aliēnās nāvigant, quod mercēs pretiōsās nautīs crēdere nōlunt, sīcut mercātor ille Rōmānus quī eādem nāve vehitur quā Mēdus et Lȳdia. Is laetus Ōstiā profectus est cum mercibus pretiōsīs quās omnī pecūniā suā in Italiā ēmerat eō cōnsiliō ut eās maiōre pretiō in Graeciā vēnderet. Ita spērābat sē magnum lucrum factūrum esse. Iam vērō ea spēs omnis periit, nam flūctibus mersae sunt mercēs in quibus omnem spem posuerat. Subitō mercātor ē dīvitissimō pauperrimus factus est. Nōn mīrum est eum maestum esse.</div>
      <div><span style="white-space:pre">	</span>Mercātor ad gubernātōrem accēdēns multīs cum lacrimīs queritur: “Heu, mē miserum! Omnia quae possidēbam in fundō maris sunt. Quid faciam? Quid spērem? Quōmodō uxōrem et līberōs alam? Nē as quidem mihi reliquus est: omnia āmīsī. Heu!”</div>
      <div><span style="white-space:pre">	</span>“Dēsine querī!” inquit gubernātor. “Nōn enim omnia āmīsistī sī uxor et līberī tuī salvī sunt. Nōnne līberōs plūris aestimās quam mercēs istās? Dīvitiās āmittere miserum est, at multō miserius līberōs āmittere.”</div>
      <div><span style="white-space:pre">	</span>Tālibus verbīs nauta mercātōrem maestum cōnsōlārī cōnātur, sed frūstrā, nam ille prōtinus “Nōlī tū mē cōnsōlārī” inquit, “quī ipse imperāvistī ut mercēs meae iacerentur!”</div>
      <div><span style="white-space:pre">	</span>Gubernātor: “Iactūrā mercium nāvis servāta est.”</div>
      <div><span style="white-space:pre">	</span>Mercātor: “Rēctē dīcis: meae mercēs ēiectae sunt, ut nāvis tua salva esset!”</div>
      <div><span style="white-space:pre">	</span>Gubernātor: “Mercēs iēcimus ut nōs omnēs salvī essēmus. Iactūrā mercium nōn modo nāvis, sed etiam vīta omnium nostrum servāta est. Mercēs quidem periērunt, sed nēmō nostrum periit. Ergō bonum animum habē! Laetāre ūnā nōbīscum tē vītam nōn āmīsisse simul cum mercibus! Hominēs fēlīcēs sumus.”</div>
      <div><span style="white-space:pre">	</span>Mercātor: “Vōs quidem fēlīcēs estis, nēmō enim vestrum assem āmīsit. Mīrum nōn est vōs laetārī. At nōlīte mē monēre ut laetus sim, postquam omnia mihi ēripuistis! Laetitia vestra mē afficit.”</div>
      <div><span style="white-space:pre">	</span>Gubernātor: “Nec quisquam nostrum trīstitiā tuā afficitur. Semper gaudeō cum dē līberīs meīs cōgitō, quī maximā laetitiā afficiuntur cum patrem suum ē nāvigātiōne perīculōsā salvum redīre vident.”</div>
      <div><span style="white-space:pre">	</span>Mercātor: “Ego quoque līberōs meōs amō nec eōs dolōre afficere volō. Sed quōmodo vīvāmus sine pecūniā? Quōmodō cibum et vestem emam īnfantibus meīs? Ō dī immortālēs! Reddite mihi mercēs!”</div>
      <div><span style="white-space:pre">	</span>Gubernātor: “Quid iuvat deōs precārī ut rēs āmissae tibi reddantur? Frūstrā hoc precāris.”</div>
      <div><span style="white-space:pre">	</span>Mercātor: “Quid ergō faciam? Ipse dē nāve saliam, an in eādem nāve maneam vōbīscum?” Vir ita perturbātus est ut sē interroget, utrum in mare saliat an in nāve remaneat.</div>
      <div><br></div>
      <div style="text-align: center;">II</div>
      <div><br></div>
      <div><span style="white-space:pre">	</span>“Salī modo!” inquit gubernātor. “Nēmō nostrum tē prohibēbit. At certē nōn tam fēlīx eris quam Arīōn, quī delphīnō servātus est.”</div>
      <div><span style="white-space:pre">	</span>Mercātor, quī Arīonem ignōrat, “Quisnam est Arīōn?” inquit. “Nē nōmen quidem mihi nōtum est.”</div>
      <div><span style="white-space:pre">	</span>Gubernātor: “Ignārus quidem es sī illum ignōrās. Arīōn, vir nōbilis Lesbī nātus, tam pulchrē fidibus canēbat ut alter Orpheus appellārētur. An tam ignārus es ut etiam Orpheus tibi ignōtus sit?”</div>
      <div><span style="white-space:pre">	</span>Mercātor: “Minimē vērō. Orpheus quidem omnibus nōtus est. Is fidicen nōbilissimus fuit quī tam pulchrē canēbat ut bēstiae ferae, nātūram suam oblītae, accēderent, ut eum canentem audīrent, ac rapidī fluviī cōnsisterent, nē strepitū cantum eius turbārent. Orpheus etiam ad Īnferōs dēscendit ut uxōrem suam mortuam inde redūceret... Sed perge nārrāre dē Arīone.” Gubernātor, cum omnēs attentos videat, hanc fābulam nārrat:</div>
      <div><span style="white-space:pre">	</span>“Cum Arīōn, nōbilissimus suī temporis fidicen, ex Italiā in Graeciam nāvigāret magnāsque dīvitiās sēcum habēret, nautae pauperēs, quī hominī dīvitī invidēbant, eum necāre cōnstituērunt. Ille vērō, cōnciliō eōrum cognitō, pecūniam cēteraque sua nautīs dedit, hoc sōlum ōrāns ut sibi ipsī parcerent. ‘Ecce,’ inquit ‘omnia quae possideō iam vestra sunt. Dīvitiās meās habēte, parcite vītae! Permittite mihi in patriam revertī! Hoc sōlum precor.’ Nautae precibus eius ita permōtī sunt ut manūs quidem ab eō abstinērent; sed tamen imperāvērunt ut statim in mare dēsilīret! Ibi homō territus, cum iam vītam dēspērāret, id ūnum ōrāvit ut sibi licēret vestem ōrnātam induere et fidēs capere et ante mortem carmen canere. Id nautae, studiōsī cantum eius audiendī, eī permīsērunt. Ille īgitur, pulchrē vestītus et ōrnātus, in celsā puppī stāns carmen clārā vōce ad fidēs cecinit. Ut Orpheus cantū suō ferās ad sē alliciēbat, ita tunc Arīōn canendō piscēs allēxit ad nāvem. Postrēmō autem cum fidibus ōrnāmentīsque, sīcut stābat canēbatque, in mare dēsiluit.</div>
      <div><span style="white-space:pre">	</span>“Tum vērō nova et mīra rēs accidit: delphīnus, cantū allectus, repente hominem natantem subiit eumque in dorsō suō sedentem vēxit et in lītore Graeciae salvum exposuit. Inde Arīōn prōtinus Corinthum petīvit, ubi rēgem Periandrum, amīcum suum, adiit eīque rem sīcut acciderat nārrāvit. Rēx haec parum crēdidit, et Arīonem quasi virum fallācem cūstōdīrī iussit. Sed postquam nautae Corinthum vēnērunt, rēx eōs interrogāvit ‘num scīrent ubi esset Arīōn et quid faceret’. Respondērunt ‘hominem, cum inde abīrent, in terrā Italiā fuisse eumque illīc bene vīvere, aurēs animōsque hominum cantū suō dēlectāre atque magnum lucrum facere’. Cum haec falsa nārrārent, Arīōn repente cum fidibus ōrnāmentīsque cum quibus sē in mare iēcerat appāruit. Nautae stupentēs, cum eum quem mersum esse putābant ita vīvum appārēre vīderent, prōtinus maleficium suum cōnfessī sunt.”</div>
      <div><span style="white-space:pre">	</span>Hīc Mēdus “Etsī nōtum est,” inquit, “nōnnūllōs hominēs delphīnīs vectōs esse, tamen dubitō num haec fābula vēra sit.”</div>
      <div><span style="white-space:pre">	</span>Gubernātor: “Sīve vēra sīve falsa est, valdē mē dēlectat fābula dē fēlīcī salūte Arīonis, nam sīcut ille mīrum in modum servātus est, cum iam dē salūte dēspērāret, ita hominēs nōnnumquam contrā spem ē maximīs perīculīs ēripiuntur. Hāc fābulā monēmur ut semper bonō animō sīmus nēve umquam dē salūte dēspērēmus. Dum anima est, spēs est.”</div>
      <div><span style="white-space:pre">	</span>Haec verba tandem mercātōrem perturbātum aliquid cōnsōlārī videntur.</div>
      <div><br></div>
      <div style="text-align: center;">III</div>
      <div><br></div>
      <div><span style="white-space:pre">	</span>Tum vērō Lȳdia ad Mēdum versa “Modo tē interrogāvī,” inquit, “tuane esset pecūnia quā hunc ānulum ēmistī. Cūr nōndum mihi respondistī?”</div>
      <div><span style="white-space:pre">	</span>Ita repente interrogātus Mēdus sē pecūniam ē sacculō dominī surripuisse cōnfitētur.</div>
      <div><span style="white-space:pre">	</span>“Ō Mēde!” exclāmat Lȳdia, “Fūr es! Iam mē pudet tē, fūrem nēquissimum, amāvisse!”</div>
      <div><span style="white-space:pre">	</span>At Mēdus “Nōlī,” inquit, “mē fūrem appellāre, mea Lȳdia! Dominus enim aliquid pecūliī mihi dēbēbat. Pecūlium dēbitum sūmere fūrtum nōn est.”</div>
      <div><span style="white-space:pre">	</span>Sed Lȳdia pergit eum fūrtī accūsāre: “Fūrtum fēcistī, Mēde! Frūstrā tē excūsāre cōnāris.”</div>
      <div><span style="white-space:pre">	</span>Mēdus: “Sī fūrtum fēcī, tuā causā id fēcī. Eō enim cōnsiliō nummōs surripuī ut dōnum pretiōsum tibi emerem. Nōnne hoc beneficium potius quam malefīcium esse tibi vidētur?”</div>
      <div><span style="white-space:pre">	</span>Lȳdia: “Facile est aliēnā pecūniā dōna pretiōsa emere. Tāle dōnum mē nōn dēlectat. Hunc ānulum iam gerere nōlō: in mare eum abiciam!” Hoc dīcēns Lȳdia ānulum dē digitō dētrahit, sed gubernātor prōtinus bracchium eius prehendit. Simul Mēdus ānulum ē manū Lȳdiae lāpsum capit.</div>
      <div><span style="white-space:pre">	</span>Lȳdia īrāta exclāmat: “Abstinē manum, nauta!” at ille “Nōlī stultē agere!” inquit. “Nēmō tibi ānulum ita abiectum reddet — nisi forte tam fēlīx eris quam Polycratēs, tyrannus Samius, cuius ānulus, quem ipse in mare abiēcerat, mīrum in modum inventus est nōn in fundō maris, sed in ventre piscis!”</div>
      <div><span style="white-space:pre">	</span>Lȳdia: “Cūr ille tyrannus ānulum suum abiēcit?”</div>
      <div><span style="white-space:pre">	</span>Gubernātor: “Ānulum abiēcit, cum sēsē nimis fēlīcem esse cēnsēret. Nihil malī umquam eī acciderat ac tanta erat potestās eius, tanta glōria tantaeque dīvitiae ut nōn sōlum alī tyrannī, sed etiam dī immortālēs eī invidērent. Tum amīcus eius, rēx Aegyptī, cum fēlīcitātem atque glōriam eius ingentem vidēret, tyrannō suāsit, ut iactūram faceret eius reī quā maximē omnium dēlectābātur: ita deōrum invidiam āvertī posse spērābat. Polycratēs igitur nāvem cōnscendit et ānulum quem pretiōsissimum habēbat in mare abiēcit.</div>
      <div><span style="white-space:pre">	</span>“Paucīs post diēbus aliquī piscātor in eōdem marī piscem cēpit quī tam fōrmōsus erat ut piscātor eum nōn vēnderet, sed tyrannō dōnāret. Vērum antequam piscis ad mēnsam tyrannī allātus est, servus quī piscem secābat eī ānulum attulit ‘quem in ventre piscis inventum esse’ dīxit. Polycratēs, cum ānulum suum recognōsceret, maximā laetitiā affectus est.”</div>
      <div><span style="white-space:pre">	</span>Mēdus: “Nēmō umquam eō tyrannō beātior fuit!”</div>
      <div><span style="white-space:pre">	</span>Gubernātor: “Nōlī quemquam ante mortem beātum dīcere! Hoc nōs docet fortūna illīus tyrannī. Polycratēs enim paulō post ā quōdam virō fallācī, quī eum falsīs prōmissīs Samō in Asiam allēxerat, terribilem in modum necātus est. Ita nōnnunquam vīta beāta morte miserrīmā fīnītur. Varia quidem est hominum fortūna, sed homō prūdēns bonam et malam fortūnam aequō animō fert nec alterīus fortūnae invidet.</div>
      <div><span style="white-space:pre">	</span>Dum gubernātor loquitur, altera nāvis procul in marī appāret. Mēdus eum apprehendit et “Dēsine loquī!” inqūit. “Cūrā negōtium tuum! Quīn prōspicis? Vidēsne nāvem illam vēlōcem quae ā septentriōnibus nōbīs appropinquat?”</div>
      <div><span style="white-space:pre">	</span>“Per deōs immortālēs!” inqūit gubernātor, cum prīmum nāvem appropinquantem prōspexit, “Illa nāvis vēlōx nōs persequitur. Certē nāvis praedōnum est. Omnia vēla date, nautae!”</div>
      <div><span style="white-space:pre">	</span>Nāvis autem vēlīs sōlīs nōn tam vēlōciter vehitur quam ante tempestātem, nam vēla ventō rapidō scissa sunt. Itaque gubernātor imperat ut nāvis rēmīs agātur. Mox rēmīs vēlīsque vehitur nāvis quam vēlōcissimē pōtest, sed tamen altera nāvis, cuius rēmī quasi ālae ingentēs sūrsum deorsum moventur, magis magisque appropinquat.</div>
      <div><span style="white-space:pre">	</span>Gubernātor perterritus exclāmat: “Ō dī bonī! Quid faciāmus? Brevī praedōnēs hīc erunt.”</div>
      <div><span style="white-space:pre">	</span>Tum mercātor, cum gubernātōrem pallidum videat, “Bonō animō es!” inquit. “Nōlī dēspērāre! Spēs est, dum anima est.”</div>
      <div><br></div>
      <div style="text-align: center;">* * *</div>
      <div><br></div>
      <div style="text-align: center;"><b>GRAMMATICA LATINA</b></div>
      <div><br></div>
      <div style="text-align: center;"><i>‘Ut’, ‘nē’ cum coniūnctīvō</i></div>
      <div><br></div>
      <div><span style="white-space:pre">	</span><i>Tempus praesēns</i>:</div>
      <div><span style="white-space:pre">	</span>Iūlius Dāvō imperat <i>ut</i> puerum excit<i>e<b>t</b></i>. Aemilia Syram monet <i>nē</i> puellam excit<i>e<b>t</b></i>.</div>
      <div><span style="white-space:pre">	</span>Dāvus clāmat, <i>ut</i> puerum excit<i>e<b>t</b></i>. Syra tacet, <i>nē</i> puellam excit<i>e<b>t</b></i>.</div>
      <div><span style="white-space:pre">	</span>Dāvus <i>ita</i> (<i>tam</i> clārē, <i>tantā</i> vōce) clāmat <i>ut</i> puerum excit<i>e<b>t</b></i>. Syra <i>tam</i> quiēta est <i>ut</i> puellam <i>nōn</i> excit<i>e<b>t</b></i>.</div>
      <div><br></div>
      <div><span style="white-space:pre">	</span><i>Tempus praeteritum</i>:</div>
      <div><span style="white-space:pre">	</span>Iūlius Dāvō imperāvit <i>ut</i> puerum excitā<i>re<b>t</b></i>. Aemilia Syram monuit <i>nē</i> puellam excitā<i>re<b>t</b></i>.</div>
      <div><span style="white-space:pre">	</span>Dāvus clāmāvit, <i>ut</i> puerum excitā<i>re<b>t</b></i>. Syra tacēbat, <i>nē</i> puellam excitā<i>re<b>t</b></i>.</div>
      <div><span style="white-space:pre">	</span>Dāvus <i>ita</i> clāmāvit <i>ut</i> puerum excitā<i>re<b>t</b></i>. Syra <i>tam</i> quiēta erat <i>ut</i> puellam <i>nōn</i> excitā<i>re<b>t</b></i>.</div>
      <div><br></div>
      <div style="text-align: center;">* * *</div>
      <div><br></div>
      <div style="text-align: center;"><b>AD CAPITVLVM</b></div>
    </div>
    <div id="refs">
      <div class="refs">
        <a class="refs__item" id="quiz" href="#" data-pass="" data-src="/ru/" data-abbr="q" data-value=":Словарь"></a>
        <a class="refs__item" href="#" data-pdf-id="29" data-abbr="g" data-value=":Грамматика" data-action="open-pdf"></a>
        <a class="refs__item" href="#" data-pdf-id="cp-29tyz82x" data-abbr="t+" data-value=":Текст+" data-action="open-pdf"></a>
        <a class="refs__item" id="refs-switcher" href="#" data-value=":Упражнения"></a>
      </div>
      <div class="refs refs-2">
        <a class="refs__item" href="../exercitia/#/src/llpsi/pensa/pens-29ils6xg" data-abbr="p" data-value=":Pensa"></a>
        <a class="refs__item" href="../exercitia/#/src/llpsi/capitulum/capit-29" data-abbr="e" data-value=":Exercitia Latina"></a>
        <a class="refs__item" href="../exercitia/#/src/llpsi/ultra/ultra-29" data-abbr="v" data-value=":Ultra"></a>
      </div>
    </div>
  </main>
  <script src="js/script.js?v=1e"></script>
</body>
</html>